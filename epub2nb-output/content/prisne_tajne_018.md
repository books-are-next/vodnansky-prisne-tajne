---
title: Markýz de Sade
contentType: poetry
---

<section>

Markýz de Sade jde do lesa  
za ním komtesa cupitá  
Ukrytá do houští  
za chvíli smysly ji… opouští

V závrati zakvílí  
Tajemnou vášeň v ní  
rozpoutá sám de Sade  
Chodívá s komtesou do lesa

Zaplesat nad láskou  
podivnou… která je  
otázkou z hlediska  
práva a morálky obecné

Markýz je pro vášně  
svoje i komtesy  
Vzrušen je obzvláště  
když ji to vyděsí… vyděsí

Co je v ní tajemství  
když je tak bez pláště předsudků  
vzrušena přírodou  
v ní i tou… mimo ni

Výchova klášterní  
ještě víc rozohní  
její stud palčivý  
pod planou jabloní… jabloní

Pohled uhrančivý  
nad ní tmou nakloní  
nevidí… víc tuší  
jak ztrácí vědomí  
Do spánků krev buší  
šílenstvím… vím… vím

Zítra zas vznešeně  
ruměnec panenství  
Ponese na tváři  
V srdci tmu… tajemství

Až bude pan de Sade  
Až bude jednou sám  
opuštěn… nečekán  
bude mít alespoň o čem psát

Do lesa jak chodil  
s komtesou…  
vzpomínky  
jeho zas zpátky ho zanesou  
do těch míst…  
do těch krás

Až bude starý pán  
obývat Bastilu  
jiní ji dobývat budou  
a ve stylu  
jeho psát

Psát a žít  
žít a psát  
hříšně snít  
zajisté

Blázniví milenci  
přátelé… sadisté

</section>
