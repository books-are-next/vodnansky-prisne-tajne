---
title: Předčasně probuzený sex
contentType: prose
---

<section>

_Předčasně probuzený sex  
je velký problém dnešních dívek  
Předčasně probuzený sex jim dělá  
ze života chlívek  
Přírodou nastražená lest  
školnímu řádu na protest  
ze sedmé Á Bé Cé Dé É je vede  
na dno velkoměst_

_Předčasně probuzený sex  
neobrátí tvé pláče ve smích  
Ten jenom bez ohledu na  
to co se smí a co se nesmí  
Trapnými vtipy bez point  
hlavu ti splete za moment  
a tělo bez hlavy si předplácí jak  
drzý abonent_

_Předčasně probuzený sex  
tě vábí jak bliznu pestík  
Předčasné probuzený sex  
i první lásku změní ve styk  
To je ten despotický pán  
který ti zhatí každý plán  
Ten tebou zacloumá a už tě nese  
jako uragán_

_Předčasně probuzený sex  
je velký problém dívek dnešních  
Předčasné probuzený sex  
je provází i do tanečních  
Nechce je celé — chce jen část  
přírodou nastražená past  
jak černý myslivec je uhrane a  
láká nad propast_

            _Sám sex není dobrý ani zlý  
            ani slušný ani oplzlý  
            Jen ve společenském kontextu  
            dá se vlastně mluvit o sexu  
            Pomáhá nám celá naše vlast  
          v úsilí o orgánovou slast  
     stejně večer jako po ránu  
pevně stojí řady orgánů_

_Važ si děvče svého orgána  
nezmizí jak fata morgana  
Na každé tvé dívčí Es Ó Es  
přispěchají než bys řekla: švec_

</section>
